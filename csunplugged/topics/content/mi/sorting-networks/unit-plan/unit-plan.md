# Ngā Whatunga Kōmaka

{panel type="video"}

# Mātakitakihia te whakaako mō tēnei

Ka kitea i konei tētahi whakaaturanga o te whakaako i ngā whatunga kōmaka:

{video url="https://vimeo.com/437722996"}

Anei ētahi atu ataata e whakaatu ana i ngā wāhi kē e whakamahia ai ngā Whatunga Kōmaka:

- [Ataata 1](https://vimeo.com/437726931)
- [Ataata 2](https://vimeo.com/437726955)

{panel end}

I a tātou e kaha haere ana ki te whakamahi i ngā rorohiko, ā, ka piki haere te raraunga e whakamahia ana e tātou, ka hiahia tātou kia tere ake ngā tukatuka mōhiohio. Ko tētahi o ngā ara kia tere ake ngā rorohiko, ko te tuhi i ngā papatono e whakamahi ana i ngā takahanga iti iho (ka kitea tēnei i roto i ngā akomanga mō ngā hātepe kōmaka me ngā hātepe rapu). Ko tētahi atu ara kia tere ake te whakaoti hopanga, ko te whakamahi i ngā rorohiko maha ki te whakaoti i ngā wāhanga rerekē o te hopanga i te wā kotahi, ko tērā te kaupapa i tūhuratia i tēnei kōwae ako. Ko te raru nui, i te nuinga o ngā wā, ehara i te mea he ngāwari te wāwāhi i ngā mahi ki ngā pūtukatuka rerekē!

{image file-path="img/topics/sorting-network-many-computers-vs-one.png" alt="Kei tēnei pikitia, ko tētahi rōpū tāngata e mahi ana i ā rātou rorohiko, ka whakatairite ki te tangata kotahi kei te mahi i tāna rorohiko."}

Ka whakamahia ngā Whatunga Kōmaka hei kōmaka i ngā uara mai i raro ki runga mā te whakatairite i ngā uara; he rerekē atu te Whatunga Kōmaka i ngā hātepe kōmaka māori, nā te mea ka taea te whakamahi i ngā whakatairiterite maha i te wā kotahi. Hei tauira, i te Whatunga Kōmaka mō ngā nama e ono, ka tauiratia ai i tēnei kōwae ako, ka 12 ngā whakatairiterite ki te kōmaka i ngā nama, engari kei ētahi wā, e toru ngā whakatairite ka whakamahia i te wā kotahi. Nā, ka heke te wā kia oti te kōmaka ki te wā mō te rorohiko kotahi ki te whakaoti i ngā whakatairiterite e 5. He āhua rite tēnei ki tētahi wā ka hiahia koe ki te patopato kia 4 ngā whārangi; mēnā tokowhā ngā tāngata e mahi ana i te wā kotahi ki ngā rorohiko e 4, ka tere ake pea te mahi, ka whakareatia te tere mā te 4.

Mā te tūhura i ngā āhuatanga o te Whatunga Kōmaka e kite ake ai tātou ka hia te tere ake o te kōmaka o ngā uara ina ka taea te tuku i ngā whakatairite i te wā kotahi. Mā te pūnaha matua e ono ngā ara whakarara ka whakamahia i roto i ēnei akoranga ka kōmaka i tētahi rārangi uara kia rearua ake te tere ki tā tētahi pūnaha e āhei noa ki te whakahaere i te whakatairitenga kotahi i te wā kotahi.

{image file-path="img/topics/sorting-network-digging-hole-text-en.png" alt="Kotahi te tangata e keri ana i tētahi rua, ā, e ai ki tangata kē atu, kāore e taea e ia te tīmata kia oti rā anō i te tangata tuatahi."}

Heoi, ehara i te mea ka tere ake ngā mahi katoa mā te mahi whakarara. Hei tairitenga, whakaaro mō te tangata kotahi e keri ana i te kōawa kia 10 mita te roa. Mēnā tekau ngā tāngata e keri ana i te kōawa kotahi mita te roa i te wā kotahi, ka oti tere ake tēnei kōawa. Engari mō te keri rua kia tekau ngā mita te hōhonu, kāore e taea te tīmata i te mita tuarua, kia oti rā anō te keri i te mita tuatahi.

{image file-path="img/topics/sorting-network-confused-people.png" alt="Kei te pōraruraru tētahi rōpū i a rātou e ruruku ana i te mahi rorohiko māmā mō te tokomaha o ngā tāngata."}

Mō te patopato i te tuhinga e whā ngā whārangi, mehemea e 400 ngā tāngata kei te mahi, nā te nui o ngā mahi whakahaere, tērā pea kāore e tere te whakaoti! Kei te kaha tonu ngā Kaipūtaiao Rorohiko ki te rapu i ngā huarahi pai ki te wāwāhi i ngā hopanga, kia taea ai te whakamahi i ngā rorohiko e mahi whakarara ana, kia kimi e hia, ko ēhea hoki ngā wāhanga o te mahi ka taea te mahi i te wā kotahi, ā, ko ēhea ngā mahi me whai haere ngā mahi tētahi wāhanga ki tētahi wāhanga.

Kei ēnei akomanga he ngohe mahitahi whakangahau e whakaatu ana i tētahi tukanga kōmaka whakarara. Ka taea te mahi hei ngohe pepa, engari ka hiahia mātou kia mahi ngā ākonga, kia nui te āwhata, kia oma haere mai i tētahi kōpuku o te whatunga ki tētahi atu.

Hei tāpiri atu ki ēnei kōrero, ahakoa te take i kīia tēnei he "whatunga" ko tēnei tētahi o ngā momo whatunga maha e kitea ai i te Pūtaiao Rorohiko. Ko tētahi o ngā momo 'whatunga" ka kitea whānuitia ko te whatunga whakawhitiwhiti, pērā ki ngā whatunga whakawhitinga ā-waea mō ngā waea pūkoro me te Ipurangi anō hoki! He whatunga anō ka whakaahuahanga i ngā mea pērā ki ngā mahere huarahi me ngā ara waka rererangi. Kia mōhio mārika, **ehara** te Whatunga Kōmaka o tēnei ngohe i te momo ōrite ki ērā momo whatunga, ka kīia he whatunga whakatairite, nā te mea ko te mahi o ia kōpuku o te whatunga, he whakatairite i ngā uara e rua, ka kore e tūhonohono i ngā pūrere (pērā ki te rorohiko, te waea rānei).

## Ngā Hangarau Matihiko | Ngā Hātepe

{image file-path="img/topics/sorting-network-too-far-kid.png" alt="Ka neke atu te tamaiti ki tawhiti rawa i roto i te ngohe whatunga kōmaka, ā, ka hapa te ngohe mō te katoa."}

Ki te whakamahi i te Whatunga Kōmaka, me whai ngā ākonga i te hātepe māmā, me mōhio mārika rātou, ki te kore e hāngai rawa te mahi ki te hātepe, pērā ki tā te rorohiko e whai ai, kāore e kore ka hapa, ka kore e puta te otinga tika, ka kore rānei he otinga noa! Ka mahi tahi ngā ākonga kia haere ngātahi ai ngā wāhanga o te hātepe, nā te mea, ki te whiti tētahi o rātou ki mua rawa, ka kore ia e tū ki te kōpuku e tika ana, ka hapa te tukanga mō te katoa. He tino maha ngā hātepe mō ngā Whatunga Kōmaka whāomo me ngā momo rahi rerekē, ka tūhura ngā kaipūtaiao rorohiko i ērā kia whakamātau te waihanga i ngā whatunga pai rawa anō. Heoi anō, he mahi whīwhiwhi rawa tērā, nā, mō ngā ākonga e hanga ana i ō rātou whatunga, ka whakamahi i ngā whatunga māmā noa iho.

## He whakamarama i ngā kupu

- **Pūtukatuka/CPU:** He momo pūrere hei whakahaere i ngā papatono rorohiko.
- **Tukatuka whakarara:** Te whakamahi i ngā pūtukatuka maha ki te whakamahi i ngā wāhanga rerekē o te hopanga i te wā kotahi.
- **Tukatuka Tāuhu:** Ko te whakahaere i tētahi papatono ki tētahi pūtukatuka kotahi, kia whai haere ai te whakamahi o ngā tono, tētahi i tētahi.
- **Whatunga:** He kōmaka kua honohonoa, pērā ki te whatunga rorohiko, te mahere huarahi, te whatunga whakatairite rānei.
- **Hipanga Tātai:** He pāheko kotahi, ka whakamahi i tētahi wāhanga o tētahi hātepe.
- **GPU/Wae Tukatuka Whakairoiro:** He momo pūtukatuka mō ngā rorohiko, ka mahi whakarara i ngā pāheko māmā mō ngā tongiiti maha o tētahi whakaahua. Ka whakamahia hoki mō momo tātai kē atu, nā te mea ka taea te tukatuka whakarara.

{panel type="math"}

# He hononga ki te pāngarau

Ka kaha te tautoko o tēnei ngohe ki te whakaako i ngā ariā o te 'mua' me te 'muri' (te raupapa) mō ngā nama, me te whakatau i te whanaungatanga o ētahi nama e rua (te nui ake me te iti iho).

{panel end}

## Ngā pānga ki te ao tūturu

{image file-path="img/topics/sorting-network-tortoises-vs-rabbit.png" alt="He tere ake te rōpū honu i te rāpeti kotahi ki te hanga i tētahi pakitara."}

Tērā pea, ka tere ake, iti iho te utu hoki ki te tuku i ngā pūtukatuka pōturi maha ki te whakaoti i te hopanga tātai i te tuku i te pūtukatuka tere kotahi. Ko ngā kamupene e whakahaere ana i ngā tūmau kapua nūnui, e kimi ana i te ohaoha pai, ka whakamahi i te maha o ngā pūrere pōturi, ngāwari te utu, kaua ko te torutoru o ngā mea tino tere, nui te utu. Heoi anō, ko te herenga nui mō tēnei, me kimi huarahi ki te wāwāhi i ngā tukanga tātai ki ngā pūtukatuka maha. He ngāwari tēnā mō ētahi hopanga tātai, engari kore rawa e taea mō ētahi atu. Kei waenganui tēnei o ngā mahi i aua pito e rua.

Ki te wāwāhi i te pāheko itiiti pēnei (te whakatairite i ngā uara e rua) ki ngā pūtukatuka maha, me whakamahi i tēnei hātepe ki te pūmāro motuhake. I ēnei rā, ka whakamahia mō ngā kaupapa motuhake noa, engari ka whakamahia tēnei tukanga ki ngā GPU (pūtukatuka whakairoiro) o te rorohiko, nā te mea he pūtukatuka kaha ērā ki te tātai whakarara i te maha o ngā mahi māmā.

{image file-path="img/topics/sorting-network-ancient-sorting-network-text-en.png" alt="Ka kite tētahi GPU i tētahi whakaahua ana mō te whatunga kōmaka o te ao kōhatu."}

I waihangatia ngā whatunga kōmaka i mua rā anō i te taenga mai o ngā GPU kaha nei; he āhuatanga whakaihiihi tēnei o te pūtaiao rorohiko - ko ētahi o ngā tūhuratanga ka puta i mua i te putanga o ngā pūrere e taea ai te whakatinana i aua mea kua tūhuratia, kua rite tātou mō te pūrere hou i te wā ka taea te whakamahi! Heoi anō, ko te hātepe i tūhuratia i ēnei akomanga **ehara** i te momo hātepe e whakamahia whānuitia ana, nā te mea, mō ngā kōmaka i te nuinga o ngā rorohiko, kotahi anake te whakatairite e taea ai i te wā kotahi; ka tirohia ērā atu momo hātepe kōmaka e whakamahia whānuitia ana kei tētahi atu akomanga. Ko te tino whāinga o ēnei akomanga kia tīmata ngā ākonga ki te tūhura i ngā āhuatanga kaha me ngā ngoikoretanga o te wāwāhi i ngā mahi ki te maha o ngā pūtukatuka, ehara ko te pūtukatuka kotahi noa iho.

Ko tētahi o ngā ara mō te tātai whakarara, ka kīia ko te "MapReduce", ka whakamahia whānuitia i ngā pūnaha rorohiko kapua, ka wāwāhia te mahi rorohiko tino nui ki te rōpū nūnui o ngā pūtukatuka.

## He pātai whakaata

- He aha te akoranga ohorere rawa i puta i ngā akoranga o tēnei kōwae ako?
- Ko wai mā ngā ākonga kaha ki te whai i ngā tukanga kia tika i a rātou e mahi ana i ngā ngohe?
- Ko wai mā ngā ākonga kaha ki te aro ki ngā taipitopito o ngā mahi o ā rātou ngohe?
- He aha ngā mea ka panoni pea ahau mō taku whakaako i tēnei kōwae ako?