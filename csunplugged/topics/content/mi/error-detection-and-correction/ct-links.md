{panel type="ct-algorithm"}

# Te Whakaaro Hātepe

Ko te rapu me te whakatika i ngā hapa i roto i te raraunga tētahi o ngā kaupapa nui o te Pūtaiao Rorohiko, ā, mā ngā hātepe tēnei hōpanga e whakaoti. Mō te pātai "Kua tika te kapokapo i te pae waehere?" ko te āe, ko te kāore rānei ngā whakautu, ā, ka taea te whakamahi i ngā tukanga whakatina hapa mō tērā pae waehere. Heoi anō, he hōpanga nui ake anō te pātai "Pēhea te whakatina hapa mō ngā pae waehere?". Ko te otinga mō taua hōpanga ko tētahi hātepe, ā, mā taua hātepe e taea ai te whakatau mēnā kei te tika te pae waehere ahakoa te uara o taua pae waehere.

{panel end}

{panel type="ct-abstraction"}

# Waitaratanga

I a tātou e whakatina ana i ngā hapa, me aro ki ētahi o ngā taipitopito kia oti pai ai te mahi, engari he maha ngā taipitopito kē kāore he take kia aro atu i ā tātou e whakamahi i te tūrehurehu ki te whakaoti i te hōpanga. Mō te whakatina i ngā hapa, ka aro ki ngā moka, ki ngā nama rānei, kāore he take mō te whakaaro mō te tikanga o aua moka, o aua nama rānei - mehemea he pae waehere ka titiro ki ngā nama me te mati takitaki - kaua e āwangawanga mō te pae waehere o tētahi mea pērā i te paraoa, mehemea he moka ka tirohia kia taurua te pūrite, kaua e āwangawanga mō te momo kōnae, he kiriata he aha rānei. Ka āhei te whiu atu i aua mōhiohio ki te taha, nā te mea, kāore he pānga ki te mahi whakatina hapa. Me te mea hoki, mēnā kua whakatina hapa mō tā tātou raraunga, ā, kei te whakamahi i te raraunga, kāore he take mō te whakaaro ki ngā whakahaerenga mō taua rapu hapa me te whakatika hapa; i te nuinga o ngā wā, kāore e kitea aua āhuatanga e te kaiwhakamahi, i te tirohanga o te kaiwhakamahi, ka kitea he raraunga tika, kua tukuna mai, kua rokirokitia, ā, ka tika te whakawhiti atu. Me mōhio te kaihoahoa o te pūnaha pērā kei te tika te whakawhiti o ngā raraunga mā te pūnaha whakatina hapa, engari ka tika tēnā mahi, ka taea te waiho i ngā mōhiohio mō te whakatina hapa ki te taha, ā, ka aro noa ki te rāwekeweke i ngā raraunga.

{panel end}

{panel type="ct-decomposition"}

# Whakamatariki

Hei whakaoti i te hōpanga whakatina hapa, me wāwāhi te hōpanga ki ngā wāhanga iti noa. He maha ngā wāhanga o te tohutohu, "Rapua ngā hapa kei ēnei raraunga, kātahi whakatikaina", kāore e taea te whakatutuki i ngā wāhanga katoa i te wā kotahi! Tuatahi, me wāwāhi ki ngā takahanga iti, kātahi me whakaoti e ia aua takahanga.

{panel end}

{panel type="ct-pattern"}

# Te whakatau whānui me ngā tauira

He hōpanga nui te rapu me te whakatika i ngā hapa i te Pūtaiao Rorohiko, he pānga hoki ki te arotakenga o ngā raraunga, ki te haumarutanga me te muna raraunga hoki. Mā te tiro atu ki ngā āhuatanga ōrite o ēnei hōpanga, ka taea te whakawhānui i ngā hātepe ka whakamahia e tātou ki ngā āhuatanga maha me mōhio pai e tātou mēnā kua panonihia te raraunga, āe rānei, kāore rānei. Hei tauira, ka taea te whakawhānui i ngā taki-tātai kotahi te mati o ngā pae-waehere ki ngā taki-tātai mati e rua e toru rānei ka whakamahia mō ētahi momo tau ID, ki ngā taki-tātai maha ka whakamahia mō ngā kōnae kua tīkina kia mōhio kua tika taua kōnae.

{panel end}

{panel type="ct-evaluation"}

# Arotakenga

Ka āhei tātou te arotake i ā tātou otinga mā te whakamātau ki ngā tāuru maha rerekē. Ka kite te otinga nei mēnā he hapa, kāore rānei? Mēnā neke atu i te kotahi hapa kei roto i te raraunga, ka ahatia? Ka āhei ngā ākonga ki te tuku i ngā tāuru maha hei whakamātau i ngā hātepe ki te arotake mēnā he pai (he koretake rānei!). I a tātou e arotake ana o ā tātou hātepe, pērā ki ngā hātepe o tēnei kōwae ako, ka taea te hāpono kua tika te hātepe mō ngā tāuru katoa, mā te hāpono pāngarau, mā te whakaaro arorau hoki, ka hāngai tērā ki te pūkenga Whakaaro Rorohiko e whai ake nei: ko te arorau.

{panel end}

{panel type="ct-logic"}

# Arorau

Mēnā he taurua te pūrite i te Pūrite Mīharo, he aha te take ka taukehe te kaute o ngā kāri mā i te whakawhitinga o tētahi kāri? Mā te arorau, ka kitea te take ka pērā. Tukua ngā ākonga ki te whakamārama i tēnei take - arā ko te pānga i waenga i ngā taukehe me ngā taurua, kia whakatipua ō rātou pūkenga arorau, me ō rātou kaha ki te pāngarau. Ki te mōhio tātou, he pūrite taurua tō ngā raraunga i te Pūrite Mīharo, me pēhea tātou e whakatau ko tēhea o ngā kāri te kāri i whakawhitia? Ka taea te whai i ngā tohutohu o te hātepe ki te mōhio i tērā, engari me whakamahi e tātou ngā pūkenga arorau ki te waihanga i te hātepe, me te whai māramatanga ki ngā take i pono ai tātou he tika taua hātepe.

{panel end}