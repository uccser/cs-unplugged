# Te rapu me te whakatikatika i ngā hapa

{panel type="video"}

# Mātakitakihia te whakaako mō tēnei

{video url="https://vimeo.com/437726658"}

{video url="https://vimeo.com/437724764"}

{panel end}

He ao matatini, he ao whīwhiwhi hoki tēnei ao, nā reira ka puta ngā hapa i te rokirokitanga, i te whakawhitiwhiti rānei o ngā mōhiohio matihiko. Ina he hapa pakupaku noa i te pūmārō, te DVD, te puku kōhiko USB rānei, ka panonihia pea te raraunga mēnā he hapa kei roto i te pūrere (he riterite tonu te puta mai o ērā momo hapa!). I te whakawhitiwhitinga o ngā raraunga i ngā whatunga, ka pōraruraru ngā raraunga ina ka raru te hononga, ka hapa rānei tētahi pūrere o te pūnaha. Ko te kapokapo mōhiohio i ngā pae waehere, i ngā waehere QR hoki tētahi momo whakawhitiwhiti raraunga. Mā te hapa paku pērā ki te paruparu, ki ngā haehae rānei kei runga i te waehere e panoni ai pea te mōhiohio. Heoi anō, nā te kaha o tō tātou whakawhirinaki i te raraunga, he raru nui mēnā kotahi noa iho te mati ka hē i te māka o te ākonga, i te nui rānei o te utu, i te inenga rānei o te whakamātautau hauora rānei. I ngā tukanga rapu hapa, ka tāpiritia he mōhiohio anō ki te raraunga, kia kite ai mehemea kua puta mai he hapa. I ētahi wā, ko te āhua o ēnei mōhiohio tāpiri, he "mati takitaki" pērā ki te mati whakamutunga o te kāri nama, o te pae waehere rānei, ko ngā mati tāhūrua (he moka) ka tāpiritia ki ngā raraunga rorohiko hoki.

{image file-path="img/topics/parity-trick-example.png" alt="Kua mīharo tētahi ākonga i te mahi a tōna hoa e mōhio ana ko tēhea te kāri i panonihia i te mahi Pūrite Mīharo."}

Ka taea e te nuinga o ngā pūnaha matihiko te rapu hapa, ā, ka taea hoki e te nuinga te whakatika i aua raraunga ki ngā uara tika. He mīharo te whakatika hapa, nā te āhei ki te whakahoki i te raraunga ki te raraunga tūturu ahakoa kāore tātou i te mōhio he aha aua raraunga i te tīmatanga. I te mahere ako tuatahi, ka whakaaturia te tukanga hei mahi whakamīharo mō te nuinga o ngā rōpū mātakitaki e kīia nei ko te "pūrite whakatika hapa". I tēnei ngohe mā te "whakamīharotanga" o te kaiwhakaatu e taea ai e ia te mōhio ko tēhea kāri o ngā kāri maha kua hurihia. Ka whai ia i te tukanga ka whakamahia e ngā rorohiko ki te rapu nōnahea, i hea hoki te hapa i roto i ngā raraunga.

{image file-path="img/topics/mug-with-barcode.png" alignment="right" alt="He kapu me tētahi pae waehere."}

Ka whakamahia anōtia tētahi rautaki pēnei mō ngā pae waehere kua tāngia ki runga i ngā rawa hokohoko kia kite ai mēnā he tika te kapokapo i te pae waehere; ka takea mai te mati whakamutunga i roto i tētahi pae waehere i te tātaitanga o te katoa o mati kē atu, ā, he ngāwari te tātai mai i ērā. Mēnā ka puta he nama kē i te tātai hei mati whakamutunga, he whakatūpato tērā, kua hē tētahi o ngā mati o te pae waehere, ā, ka tukua te whakatūpato, tērā pea me kapokapo anō e te kaihoko te pae waehere, me patopato rānei i te nama, me rapu rānei i te putunga raraunga.

I ngā ngohe o tēnei kōwae ako ka whakaaturia he tukanga hei rapu i ngā hapa, me ētahi rautaki hei whakatika i aua hapa. Ka tukuna hoki ngā ākonga ki te tūhura i ngā ariā māmā ki te whakakaha i ngā pūnaha matihiko kia kore ai te hunga whakamahi e mōhio ki ngā mahi matatini kei tua i te mata o te pūrere!

{panel type="video"}

# Mātakitakihia te whakaako mō tēnei

Ka kitea te whakaaturanga o te akomanga tuatahi ("Pūrite Miharo") kei konei:

{video url="https://vimeo.com/437726658"}

{panel end}

## Ngā Hangarau Matihiko | Te Whakaahuahanga Raraunga

I te nuinga o ngā wā, i te rokiroki o te raraunga ki runga kōpae, i te whitiwhitinga rānei o te raraunga ki rorohiko kē, kāore ō tātou āwangawanga mō te tika o te raraunga. Ka ako tātou ki ētahi o ngā tukanga o te rorohiko e tiaki ana i ngā raraunga kia taea ai te tiki ake kia tika, ahakoa ngā hapa kua puta. Ko te āhuatanga o te matihiko (arā, kua hangaia e ngā mati) te āheinga nui kia taea ai te rapu me te whakatika i ngā hapa.

## He Whakamārama Kupu

Ko te **rapu hapa** tētahi tukanga ka tirohia te raraunga kite atu ai mēnā kua hapa aua raraunga kei roto i te wāhi rokiroki, i te whakawhitinga rānei.

He pai ake te **Whakatika hapa** i te rapu hapa; arā, kia kitea tētahi hapa ka ngana tēnei ki te whakatika ake i te raraunga kia pērā ki tōna āhuatanga tika.

Ko te **Whakatina hapa** te kupu tūturu mō ngā pūnaha e rapu ana, e whakatika ana hoki i ngā hapa.

Ka kitea te “**Pūrite**” i ngā kōrero mō te whakatina hapa, nā te mea, ka mōhiotia whānuitia te tukanga pūrite mō te whakatina hapa. He tikanga māmā mō te pūrite, arā, he tohu tērā mēnā he taurua, he taukehe rānei te nama. Ka takea mai tēnei i te kupu mō te takirua ("pair") – ko te tikanga o te **pūrite taurua/even parity** he taurua ngā mea i te kohinga (ka taea te whakarite kia noho takirua aua mea), ā, mō te **pūrite taukehe**, kāore e taea te noho takirua. Mehemea 5 ō tōkena mā, ka taukehe te pūrite, engari ka hiahia koe kia taurua te pūrite! Ka whakamahia te pūrite taurua i te mahere akomanga tahi, nā te mea he ngawari ake kia pērā; nā reira ko te "pūrite taurua" tētahi whakamārama kua taurua te kaute o tētahi rōpū.

Ka tāpiritia te "**mati takitaki**" ki te mutunga o ngā nama nui, pērā ki te nama kāri nama, ngā pae waehere, ngā nama tuakiri, ngā nama tāke, ngā nama uruwhenua, ka whakamahia te mati takitaki ki te takitaki mēnā he tika te patopato i te nama. Mō ētahi kaupapa ka whakamahia kia nui ake i te mati kotahi, mehemea ka pērā, ka kīia he tapeke takitaki (checksum).

{panel type="math"}

# He Hononga Pāngarau

- Ngā taurua me ngā taukehe.
- Ka hohoko ngā taurua me ngā taukehe (ki te tāpiri kotahi, tango kotahi rānei i tētahi nama, ka huri tau nama mai i te taurua ki te taukehe, mai i te taukehe ki te taurua rānei). I te reo pāngarau, mēnā he taurua te *N*, ka taukehe te *N+1* me te *N-1*.
- He meka matua (ko te tāpiri me te whakarea).
- Te tātai ā-Karaka (ko te toenga o te whakawehe, te paheko o te tātai ā-porowhita).

{panel end}

## Ngā pānga ki te ao tūturu

{image file-path="img/topics/arrest-mugshot-for-typo.png" alt="Kua mauheretia mō tētahi hapa patopato."}

Whakaaro pohewa mō te tuku īmēra ki tētahi kaihokohoko ā-Ipurangi e kī ana ka utu koe i te $20 mō tana rawa. Ka pēhea koe mēnā ka hapa te hononga, ā, ka hurihia te $20 ki te $80. Tērā pea ka koa te kaihoko ki tāu hoko mai i tēnā, ā, ka huri ki te whakarea i te utu mā te 4! Ka pēhea rānei mēnā ka hapa te patopato a te tangata i tāna nama kāri i a ia e hoko mai ana i tētahi mea, engari kua hē tētahi o ngā mati? Tērā pea ka tīkina te utu i tangata kē atu, ā, ka whakapaea te tangata nāna te hapa mō tētahi mahi tāhae, engari he hapa patopato noa iho.

{image file-path="img/topics/cd-with-marks.png" alignment="right" alt="He CD paruparu."}

Ko te whakaahuahanga mō ngā mea katoa ka rokirokitia, ka whakawhitiwhitia hoki e ngā rorohiko, he moka (binary digits | bits). Tērā pea ka hurihia ngā uara o aua moka nā ngā hapa o ngā pūrere ka rokiroki, ka whakawhitiwhiti rānei i aua raraunga. Ka haehaea, ka paru rānei te **CD** kia huri ai te 1 ki te 0, te 0 ki te 1 rānei. Ka memeha te autō o te **kōpae māro** e rokiroki ana i tētahi o ngā moka (bit). Kei te Ipurangi, mā ngā hononga ngoikore, mā te karere rangirua hoki o ngā hononga waea e panoni ai pea ngā uara o ngā moka. I te kapokapo i ngā tānga mōhiohio, pērā ki ngā pae waehere me ngā waehere QR, tērā pea he tio, he paru rānei e matarehu ana i te waehere, ā, ka kapo i te uara hē. Nā, he aha te take kāore ō tātou āwangawanga mō tēnei?

Me te raru nei, me aha tātou mehemea ka kitea he hapa i te raraunga, engari, kāore e taea te tiki i tētahi tārua hou mō aua raraunga? Hei tauira, mēnā ka tukua aua raraunga mai i tētahi pōkai ātea kei tawhiti atu, he roa te wā kia tatari kia tukuruatia aua raraunga mēnā kāore e taea te whakatika i aua raraunga! (Ka tata ki te haurua haora, kia tae mai te karere irirangi mai i a Pareārau, i tōna wā tata rawa ki a Papatūānuku!) Mēnā ka pānui i te raraunga mai i te pūnaha kōnae o te rorohiko, ina he hapa ka kitea, kāore e taea te hoki ki ngā wā o mua ki te tiaki i te tārua raraunga hou (heoi anō, he āhua rite te tārua i te whakaaro ā te wā, ka hiahia koe ki te hoki ki ngā wā o mua, engari ehara i te mea he tino māmā te tārua me te maumahara ki te hanga i aua tārua). Ko te mea nui, me mōhio tātou i te wā kua hapa te raraunga (te rapu hapa), ā, ka hiahia tonu tātou ki te hanga anō i ngā raraunga o mua (ko te whakatika hapa).

He raru nui tēnei i ngā rorohiko tawhito, ka tere te huri o ngā kaipūtaiao rorohiko ki te kimi i ngā rautaki kia taea ai te rapu me te whakatika i aua hapa. Ka ako tātou i tētahi o aua rautaki, e kīia nei ko te **pūrite**. Engari kāore tātou e mahi i ngā moka kore me te kotahi kei roto i te rorohiko, ka whakamahi tātou i ngā kāri, he pango tētahi taha, he mā tētahi taha. Ka whakamahia tēnei akoranga hei mahi whakamīharo. Ka whakamahia ngā momo marutuna o tēnei rautaki i ngā pūrere rokiroki me ngā pūrere whakawhiti raraunga, kia kore ai ngā hapa pūrere paku e whakangaro i ngā raraunga nui. Kei ngā pūrere matihiko o ēnei wā he pūnaha matatini hei whakatina i ngā hapa. Ka taea e ēnei pūnaha te rapu me te whakatika i ngā hapa maha. He wāhanga nui o ngā kōpae mārō o ngā rorohiko kua tukuna hei whakatika i ngā hapa kia tika ai te mahi ahakoa te paheke o ētahi wāhanga o te mata o taua kōpae. Kei ngā ngohe o konei, ka kitea te whai painga o te tāpiri i mōhiohio anō (kaua ko te hanga i te tārua o ngā mahi kia rearua te wāhi rokiroki) kia kaha hoki whakatika i ngā hapa.

## He pātai whakaata

- He aha te akoranga ohorere rawa i puta i ngā akoranga o tēnei kōwae ako?
- Ko wai mā ngā ākonga kaha ki te whai i ngā tukanga kia tika ai ā rātou mahi i ngā ngohe?
- Ko wai mā ngā ākonga kaha ki te aro atu ki ngā taipitopito o ngā mahi o ā rātou ngohe?
- He aha ngā mea ka panoni pea ahau mō taku whakaako i tēnei kōwae ako?