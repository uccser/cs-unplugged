{panel type="ct-algorithm"}

# Te Whakaaro Hātepe

Te tukanga raupapa, i te tātai i te kaute o ngā tapawhā pango o ia rārangi, me te tautohu mēnā he taurua te pūrite, kātahi ka whāia anōtia taua tukanga mō ia tīwae, he hātepe tērā. He wāhanga anō o te hātepe rapu hapa, ko te tukanga hei whai ā te wā e kitea ai te hapa.

#### He tauira hei kimihanga pea:

Ka horopū te rapu o ngā ākonga i te kāri i tahuritia i te mātiti? Ka taea e rātou, te whakamārama i te hātepe ki tētahi atu ākonga, kia taea e ia te whakaoti i te mahi?

{panel end}

{panel type="ct-abstraction"}

# Waitaratanga

I tēnei ngohe, ka whakaahuahanga ia kāri i te moka kotahi kei roto i te pūrere matihiko. Ki te whakatakoto tātou i ngā moka i te tapawhā, he whakaahuahanga tērā i te raraunga (āe rā, he raraunga matapōkere noa, engari ka taea tonutia tēnei mahi me te raraunga tūturu!). Nā reira ka kīia te mātiti nei, he waitaratanga, nā te mea he tauira tēnei, o ngā momo raraunga katoa e taea ai te rokiroki ki te pūrere matihiko, hei tauira, ko te kōnae oro, te kiriata, he tuhiwaehere anō hoki!

#### He tauira hei kimihanga pea:

Ka taea e ngā ākonga te whakamārama i te ture ko ia kāri he moka, ā, ka whakaahuahanga ngā kāri i te raraunga. Ka kite hoki rātou i ngā tūhonohono o te mātiti kāri ki te raraunga kua hangaia ki ngā paita?

{panel end}

{panel type="ct-decomposition"}

# Whakamatariki

Ki te whakaoti i tēnei mahi, me whakamatariki e ngā ākonga te tukanga "rapua te hapa", ki ngā wāhanga mahi iti noa. Tērā pea ko te wāhanga tuatahi o te mahi mō ngā ākonga kia "āta tirohia ia rārangi, mai i te rārangi tuatahi ki te rārangi whakamutunga, tae atu ki te wā ka kitea tētahi hapa". Haere tonu mō ia rārangi, tirohia te rārangi kia whakaaro ai ngā ākonga, he taurua, he taukehe rānei te kaute o ngā kāri pango o te rārangi. Kei te whakamatariki rātou i te hōpanga nui, kia puta i ngā wāhanga mahi iti e taea ai, kia whakatata rātou ki te otinga mō te hōpanga. Ka pērā hoki te rapu i te tīwae hapa, ka wāwāhia pērā hoki te rapu, tirohia te tīwae kotahi, ā, pātaihia te pātai, he taurua, he taukehe rānei te kaute o ngā kāri pango i te tīwae? He ngāwari ake ēnei tukanga i te whakaoti i te hōpanga nui "Rapua te hapa", engari whāia ngā tukanga iti katoa, ā, ka oti te hōpanga nui!

#### He tauira hei kimihanga pea:

Ka taea e ngā ākonga te whakamatariki i te mahi, ki ngā tukanga iti, ā, ka taea hoki te whakamārama i aua tukanga, ki te kore e whakamāramatia te hātepe ki a rātou i te tuatahi?

{panel end}

{panel type="ct-pattern"}

# Te whakatau whānui me ngā tauira

Kātahi ka mārama ngā ākonga ki te hātepe ki te kimi i te kāri kua hurihia, ka taea e rātou te kimi i te kāri (kotahi) whakahurihia i te mātiti ahakoa te nui o te mātiti; ka tere pea te mātiti 10 x 10 (100 ngā kāri), ka taea tonutia te mātiti 20 x 20 mēnā ka whai wā (kāri hoki!). Ka taea te whakatau whānui i te hōpanga “rapua te hapa i te **mātiti 6 x 6**” ki te hōpanga: “rapua te hapa i **tētahi mātiti**”.

#### He tauira hei kimihanga pea:

Ka taea e ngā ākonga te kimi i ngā kāri i hurihia i ngā mātiti nui?

{panel end}

{panel type="ct-evaluation"}

# Arotakenga

Ka taea te rapu me te whakatika i ngā hapa i tēnei ngohe pūrite mīharo, ina kotahi te kāri ka hurihia, engari me arotake i tēnei hātepe mō ngā momo hapa kē. Mēnā ka nui ake i te kāri kotahi ka hurihia (arā, ka nui ake i te hapa kotahi), ka kite tātou kua hē ngā raraunga, engari kāore e taea te whakatika mā tā tātou hātepe! Mēnā ka nui ake i te rua ngā moka kua hurihia, tērā pea kāore tātou e mōhio kua puta te hapa! He take nui te arotake i te hātepe, kia mōhio ai tātou mēnā he raru ka puta. Ko tērā te mahi o ngā Kaipūtaiao Rorohiko, te arotake i ngā hātepe pēnei, kia taea ai te whakatika i ngā ngoikoretanga ina e kitea ai.

#### He tauira hei kimihanga pea:

Pātai atu ki ngā ākonga “He aha ngā momo hapa ka taea te rapu me te whakatika mā ngā kāri pūrite? Āwhea, ka kitea te hapa, engari kāore e taea te whakatika? He aha ai?”

Ka taea e ngā ākonga te whakamārama he aha te raru mēnā kei te hiahia tātou te kite i te hapa i te wā kua hurihia ngā kāri e rua?

{panel end}

{panel type="ct-logic"}

# Arorau

Ina hurihia tētahi kāri, ka whakawhitia te rārangi/tīwae rānei mai i te taurua ki te taukehe, ahakoa te tūnga o te kāri, ahakoa ngā kāri kē atu o te rārangi/tīwae hoki.

He ariā hōhonu te tikanga o te kāri i te kokonga, ka tika mō tōna rārangi me tōna tīwae hoki, heoi anō tērā pea ka mārama ētahi o ngā ākonga ki tēnei.

#### He tauira hei kimihanga pea:

Ka taea e ngā ākonga te whakamārama i te take, mā te hurihanga o te kāri kotahi, ka huri te kaute o ngā kāri pango kia taukehe?

Ka taea e ngā ākonga te whakamārama te tikanga o te kāri i te kokonga, ka tika mō tōna rārangi me tōna tīwae hoki? (Mā te whakaaro hōhonu tēnei e tutuki ai).

{panel end}