{panel type="ct-algorithm"}

# Te Whakaaro Hātepe

I tēnei akoranga, i whakamahi tātou i tētahi hātepe kia hurihia te nama mai i te pūnaha tekau ki te pūnaha tāhūrua. Ka kīia he hātepe tēnei nā te mea he tukanga raupapa ka whakaputa i te otinga tika ahakoa te tāuru ina whāia te tukanga kia tika.

Anei tētahi tuhinga māori o tētahi hātepe e whakatau ana ko ēhea o ngā kāri ira ka whakaaturia, ko ēhea ka hunaia:

- Whakatauria e hia ngā ira ka whakaaturia. (Ka kīia tēnei te "toenga o ngā ira", i te tīmatanga ko te kaute katoa o ngā ira ka whakaaturia.)
- Mō ia kāri mai i te taha mauī ki te taha katau (arā, ko te 16, 8, 4, 2, me te 1): 
    - Mēnā he nui ake ngā ira kei runga i te kāri i te toenga o ngā ira: 
        - Hunaia te kāri
    - Ki te kore: 
        - Whakaaturia te kāri
        - Tangohia te kaute o ngā ira o te kāri mai i te toenga o ngā ira

Kia mārama koe i te mea, ahakoa te pai o tēnei hātepe (te nekehanga mai i te mauī ki te katau), ki te titiro koe ki ngā papatono rorohiko e mahi ana i tēnei, tērā pea ka kitea he hātepe anō e neke haere ana mai i te taha katau ki te taha mauī. Ka kitea whānuitia ka taea e ētahi hātepe rerekē te whakaoti i te rapanga kotahi.

#### He tauira ka taea e koe te kimi:

Ko wai mā ngā ākonga ka whai i tētahi raupapa i a rātou e whakawhiti te tau pūnaha-tekau ki te tāhūrua? Ko wai mā ka tīmata i te kāri tata ki te taha mauī, ā, ka nekeneke ki te taha katau ia wā, kāore i te whakawhiti matapōkere i ngā kāri tae noa ki te taenga ki te nama tika?

{panel end}

{panel type="ct-abstraction"}

# Waitaratanga

Ko te whakaahuahanga tāhūrua (mā ngā 1 me ngā 0) tētahi momo whakaahuahanga waitara kia huna ai te tuatini o ngā pūkaha hiko me ngā pūmārō o roto i te rorohiko mō te tiaki o ngā raraunga. Mā te waitaratanga e āwhina ai tātou ki te whakangāwari i ngā hanga, nā te mea he pai te waiho i ngā taipitopito ki te kore he take kia aro atu ināianei.

Mō tēnei kaupapa, anei ētahi o ngā taipitopito ka kore tātou i te tino aro atu: ka whakamahi te rorohiko i ngā taputapu ōkiko, pērā ki ngā ara iahiko, te ngaohiko kei roto i te ara iahiko ki te putu me te whakaneke i te raraunga, he maha ngā tikanga ahupūngao, pāngarau hoki e pā ana ki ēnei whakahaere.

Ehara i te mea me mōhio tātou i ngā whakahaere o aua ara iahiko ki te mōhio me pēhea te whakamahi i te tāhūrua. Ko te whakamahi i te tāhūrua tētahi waitaratanga mō ēnei ara iahiko, kia taea ai e tātou te whakaaro kei te pērā te hanga o ngā nama he moka (te 0 me te 1), kia taea hoki te whakaoti i ngā rapanga me te kore aro atu ki ngā mahinga o roto i te pouaka rorohiko.

Ko tētahi mahi anō mō te waitaratanga ko te whakaaro, me pēhea te whakaahuahanga mō te mati kotahi. Ko te whakautu, kia rua noa iho ngā mea rerekē. Ka taea te whakamahi i te aha noa! E rua ngā tae rerekē, e rua ngā momo kararehe, e rua ngā momo tohu, te aha rānei. Ko te mea nui, kia rua ngā mea, he rerekē tētahi ki tētahi, ka taea te whakamahi i aua mea e rua ki te whakaahuahanga i ngā nama katoa mā te tāhūrua, pērā ki te whakamahi a te rorohiko i te hiko ki te whakaahuahanga i te raraunga.

Ka taea te whakamahi i ngā mati tāhūrua ahakoa te momo raraunga o runga i te rorohiko. Mō te whakaahuahanga o ngā momo raraunga kē (ngā reta, pikitia, oro) ka whakamahia tonutia te waitaratanga, nā te mea ka hunaia ngā nama tāhūrua kei raro, kia kitea noatia te tuemi katoa o te raraunga. Ahakoa te momo raraunga, ka whakaahuahanga hei nama (me te mea hoki he kohinga moka noa ngā nama) - mō ngā kupu, ka whakamahia he nama mō ia reta, mō ngā pikitia, he nama mō ia tae, te aha noa, te aha noa. Ka whakamahi tātou i ngā papa waitaratanga maha! Hei tauira mō te waitaratanga, ko te marama "Whiringa-ā-nuku", ka taea te whakaahua hei nama tekau, ka taea hoki te whakaahua i te tekau mā ngā moka 01010, ā, mēnā he ngaohiko ēnei kei roto i te mahara o te rorohiko, he "weto, kā, weto, kā, weto" te ngaohiko.

#### He tauira hei kimihanga pea māu:

Ko wai mā ngā ākonga ka whakamahi i te tāhūrua mā ngā whakaahuahanga kē i te "1 me te 0", te "pango me te mā", te "kā me te weto" hoki (hei tauira ko te :) me te :(, mā te tangata e tū ana me te tangata e noho ana). Mehemea ka whakawhitiwhiti koe i waenga i ngā kupu pērā ki te "pango" me te "mā" ki ngā 0 me ngā 1, me te kore āwangawanga o ngā ākonga mō te rerekētanga, kei te whakamahi rātou i te waitaratanga.

{panel end}

{panel type="ct-decomposition"}

# Whakamatariki

Hei tauira o te whakamatariki, ko te whakawhiti o te nama ki te tāhūrua, kotahi te moka ia wā. Ki te whakamatariki i te rapanga hei raupapa pātai, pātaihia te pātai "me 1 tēnei, me 0 rānei" mō ia kāri ira.

#### He tauira hei kimihanga pea māu:

Ko wai mā ngā ākonga ka kite i te tikanga, kia tīmata i te kāri kei te taha mauī rā anō, ā, tirohia kia kotahi te moka ia wā? Ko wai mā ngā ākonga ka titiro ki te moka kotahi ia wā, kia kore ai rātou e raru i te tātai i ngā moka katoa i te wā kotahi?

{panel end}

{panel type="ct-pattern"}

# Te whakatau whānui me ngā tauira

Mā te āhukahuka i ngā tauira o roto i te pūnaha tāhūrua, ka whakakaha i te māramatanga mō ngā ariā tāhūrua, ka āwhina hoki i a tātou ki te whakawhānui i ngā ariā me ngā tauira, kia taea ai e tātou te whakahāngai ki rapanga kē.

I te taumata māmā, ka tirohia ngā nama 1,2, 4... ā, ka whakawhānui ngā ākonga i aua ariā ki te pūrua i te uara ia wā. I tēnei ngohe, i whakamahia ngā nama e 5 ngā moka, engari ka taea e ngā ākonga te whakawhānui ki ngā nama e 8 ngā moka, nui atu rānei.

Ka taea te whakawhānui i te hātepe mō te whakawhitiwhiti i ngā nama pūnaha tekau ki te tāhūrua, kia oti hoki te hopanga hoatu i ngā toenga moni ina utua ā-moni tūturu. Mō ngā nama tāhūrua, ka tīmata koe i te moka nui rawa, whakakā i te moka ina hiahiatia, pērā ki ngā toenga moni, tīmata ki te tuemi moni nui rawa, kātahi tangohia ngā momo moni (he kapa, he nōti rānei) ina ka taea. Whakamārama i ngā kupu uaua: Ka kīia tēnei he hātepe horokai - ka tango i te wāhanga nui ina taea ai!

{panel type="math"}

# He hononga ki te pāngarau

Pātai atu ki ngā ākonga, he aha te āhuatanga motuhake o te whakawhiti atu i te pūnaha tekau ki te tāhūrua, ko tētahi āhuatanga rerekē, o te whakahoki moni, ka taea te hoatu i ngā kapa ōrite, engari mō te tāhūrua, kotahi noa iho te moka (kore rānei) mō ia tūnga o te nama tāhūrua.

{panel end}

Mehemea ka kaute whakarunga i te tāhūrua, ka kitea te tauira mō te whakawhitiwhitinga o ia kāri. Ka whiti te moka tuatahi (kotahi te tongi) i ia kaute, te moka tuarua (2 ngā tongi) ia nama tuarua, te tuatoru (e 4 ngā tongi) ia kaute tuawhā... Ka kitea he tauira pēnei mō ngā nama pūnaha tekau?

{image file-path="img/topics/col_binary_counting_pattern.png" alt="He tauira kaute tāhūrua"}

Mēnā kei a koe e 5 ngā kāri, ka kitea katoatia hoki, ka eke rānei ki te nama 31, kotahi iho i te uara o te kāri e whai ake, 32. Ka whai te tāhūrua i tēnei tauira i ngā wā katoa?

Te kaute o ngā nama ka taea te whakaahuahanga i tētahi kaute o ngā moka, ka ōrite ki te uara o te moka ka whai ake. Hei tauira, mehemea e 4 ngā kāri (1,2,4,8) ka taea te whakaahuahanga i ngā nama 16 rerekē (0-15), ko te kāri e whai ake ana i te raupapanga ko te 16. Ia wā ka tāpiri tātou i tētahi kāri, ka pūrua i te kaute o ngā nama rerekē ka taea te āhuahanga.

Mā te whakamahi i ēnei momo tauira e āwhina ai te kimi i ngā hononga i waenga i te kaute o ngā moka ka whakamahia, me te kaha o te whakaahuahanga.

Whakamārama mai i tētahi, i ētahi rānei o ngā tauira e whai ake nei:

- Mō tētahi kohinga o ngā kāri, ka taea te hanga i te kaute o ngā nama rerekē, ka ōrite ki te kaute o ngā tongi kei runga i te kāri e whai ake ai ki te taha mauī (me maumahara, he nama hoki te 0).
- I a koe e kaute ana ki runga: ka whakawhiti te kāri tuatahi (1 te tongi) i ia kaute, ka whakawhiti te kāri tuarua (2 ngā tongi) i ia kaute tuarua, te tuatoru (4 ngā tongi) i ia kaute tuawhā, ka whakawhiti te kāri tuawhā (8 ngā tongi) i ia kaute tuawaru...
- Ina ka whakawhitia ngā kāri kia kitea ai ngā tongi katoa, ka eke ki te kaute o ngā tongi o te kāri e whai ake nei, tangohia kia kotahi.

#### He tauira hei kimihanga pea māu:

Ko wai mā ngā ākonga i tere kite atu i te pūruatanga o ngā tongi i runga i ngā kāri? Ka kite hoki rātou i ngā hononga o tēnei ki te whakarea o ngā uara-tū ki te 10, i te pūnaha kaute tekau?

Ko wai mā ngā ākonga ka mārama ki te tauira whakawhitiwhiti o ngā kāri i a rātou e kaute tāhūrua ana?

{panel end}

{panel type="ct-logic"}

# Arorau

Ko te tikanga o te Whakaaro Arorau, ko te whakamahi i ngā ture i mōhio kē koe me te whakamahi i te arorau hei kimi i ngā ture tūturu me ngā mōhiotanga hou. Kātahi tātou ka mōhio ki te nama mō ia kāri tāhūrua, ka taea te whakamahi i ēnei mōhiotanga ki te hanga i nama kē atu mā ngā kāri. Mehemea ka puritia ki tō mahara ngā nama katoa e taea ai te hanga mā ngā kāri e 5, ka mārama rānei koe ki te rautaki hei whakaahuahanga i ngā nama katoa mō te kaute kāri rerekē? Kāore, heoi anō, ka mārama koe ki tērā ina ka mārama koe ki te arorau mō te hanga o ngā nama mā aua kāri e 5.

Ko tētahi tauira o te whakaaro arorau mō ngā nama tāhūrua, ko te whakamārama i te take me tūturu te uara o ia moka (arā, kia 1, kia 0 rānei) kia taea te whakaahuahanga i tētahi nama. He tīmatanga tēnei ki te māramatanga, kotahi noa iho te whakaahuahanga mō ia nama.

#### He tauira hei kimihanga pea māu:

Ka whakaatu ngā ākonga i te mōhiotanga, ko te kotahi te nama tika mō te moka i te taha katau rā anō, nā te mea ko te kotahi anake te taukehe, nā reira ka taea te hanga i ngā nama taukehe katoa, ahakoa ko tēhea? Ka kore tērā, ka taea te hanga i ngā taurua anake.

Ka taea e ngā ākonga te whakamārama i te ture - mō ia nama "me" whakawhiti ia kāri ki te mata e tika ana mō taua nama, arā, ka hiahiatia te kāri 16 ngā tongi mō te name 19, nā te mea, ki te kore taua kāri, ka 15 noa iho ngā tongi ki tōna taha katau (e kore e eke ki te 19); heoi anō, kāore he take mō te kāri 16 ki te hanga i te nama 9, nā te mea ka maha rawa ngā tongi?

{panel end}

{panel type="ct-evaluation"}

# Arotakenga

Ko tētahi tauira mō te aromatawai, ko te tātai i ngā uara e taea ai te whakaahuahanga mā ngā moka ka whakaritea (hei tauira, mēnā e 5 ngā moka, ka taea te 32 ngā uara rerekē), me te kōaro (kia taea ai te whakaahuahanga i ngā uara 1000, kia nui ake i te 10 ngā moka).

#### He tauira hei kimihanga pea māu:

Ka taea e te ākonga te tātai e hia ngā uara ka taea mēnā e 4 ngā moka? (16)

E 6 ngā moka? (64)

E 8 ngā moka? (256)

Mēnā ka tāpiri tātou i te moka kotahi, ka piki ngā uara ka taea te whakaahuahanga mā te aha? (ka whakarea ki te 2)

Ina tāpirihia kia rua ngā moka anō ki te whakaahuahanga, pēhea te panoni ki te whānuitanga o ngā nama ka taea? (ka whakareatia ki te whā)

E hia ngā moka ki te whakaahuahanga i ngā uara 1000 rerekē? (ka nui te 10)

{panel end}