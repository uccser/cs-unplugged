# Ngā Karetao Tamariki

{panel type="video"}

# Mātakitakihia te whakaako mō tēnei

Mātakitakihia tēnei kaupapa e whakaakona ai kei [1:09:56 i tēnei kiriata](https://www.youtube.com/watch?time_continue=3748&v=LH7cNtnV5DY).

{panel end}

{image file-path="img/topics/teamwork.png" alt="He tamariki pakiwaituhi e mahi tahi ana"}

Ki te whakawhanake i te papatono rorohiko, me hanga e koe tētahi mahere "tuhiwaehere" i ngā tohutohu mō te rorohiko, whakamātautau, patuiro, me te whakatikatika i ngā hapa, kia tika ai te otinga. Kei ēnei ngohe, ka tūhura ngā akonga i te reo tuhiwaehere māmā. Ka whakaari rātou i ngā tūranga kia mārama ai rātou ki ērā wāhanga o te waihanga papatono.

Ehara tēnei i te mea hanga noa, engari kē mō te nuinga o ngā papatono nui, ka waihangatia e tētahi tīma tangata, ā, mō te nuinga, ka whai tūranga motuhake mō te hanga mahere, mō te tuhiwaehere, me te whakamātautau hoki. Ka hangaia ngā papatono ki te whakaoti hōpanga, ki te āwhina i te tangata kia pai ai te noho i te ao nei. Ko ngā tūranga mahi mō ngā tāngata e hanga ana i te papatono ki te reo tuhiwaehere, ko te **kaituhiwaehere** (te **kaiwhakawhanake**, te **kaihanga pūmanawa rorohiko** rānei) - mā rātou e tuhituhi i ngā tohutohu mō te rorohiko. Kia mōhio ai kua tika te haere o te waehere mō ngā hiahia o te hunga mā rātou te papatono, mā tētahi tangata e whakamātautau te papatono me te whakahoki kōrero ki te kaituhiwaehere i ngā mea e tika ana kia whakatikangia. He **kaiwhakamātautau** rātou. Mō ngā kaupapa pakupaku, tērā pea mā te tangata nāna te papatono i tuhiwaehere e whakamātautau, engari mō ngā tautono nui, ka tukua te mahi whakamātautau ki tangata kē, kia tuari i te mahi, kia taea ai he tirohanga rerekē, kia hāngai hoki te aronga o te whakamātautau ki te tirohanga o te kaiwhakamahi o te papatono.

I ngā ngohe Karetao Tamariki, ka whakawehea te mahi tuhiwaehere me te mahi whakamātautau, kia kore ai te kaituhiwaehere e whakatika i tāna papatono i te wā o te whakamātautau, ka āwhina hoki tēnei kia mōhio ai ngā ākonga - he kaupapa mahi tahi te waihanga papatono. Me āta whakaaro rātou mō ngā otinga, ā, me mahi tahi ki te whakaoti hōpanga.

## Ngā Hangarau Matihiko | Te Tuhiwaehere

Ko te hanga papatono, arā, ko te "tuhiwaehere", ko te mahi a te tangata (**te kaituhiwaehere**) ki te tāuru i ngā tohutohu i tētahi reo tuhiwaehere kia mōhio ai te rorohiko me aha (he maha hoki ngā mahi kē atu a te kaituhiwaehere). Ko ētahi o ngā reo tuhiwaehere e whakamahia whānuitia i ngā akomanga o ngā kura teina ko Scratch, ScratchJr, Python, Snap!, Blockly me ētahi reo tawhito pērā ki a Basic me Logo (ka mahia tonutia i ēnei rā).

Ehara i te mea ko te tino mahi a te kaituhiwaehere te mōhio ki ngā tono o tētahi reo tuhiwaehere, engari ko te mōhio kē ki te whakahuihui i ngā paraka hanga pērā ki te koromeke, te kōwhiringa, te taurangi, te tāuru me te tāputa, kia tika ai te mahi o te rorohiko. Kei ēnei mahi, ka whakatau i te tūkanga whānui mō te whāinga, ka whakaahuahanga i taua tūkanga i tētahi reo tuhiwaehere, ā, ka āta mahi ki te whakatinana i te whāinga.

{image file-path="img/topics/program.png" alt="He tamaiti pakiwaituhi e whakaatu ana i tāna papatono Scratch ki te rorohiko"}

{panel type="math"}

# He hononga ki te pāngarau

He kaha te hononga o te tuhiwaehere ki te pāngarau. Ko te tikanga, me kaha te mōhio o te kaituhiwaehere ki te pāngarau, nā te mea he āhua ōrite te papatono ki te ture tātai pāngarau, ā, mā te whakaaro hōhonu e tika ai te whakatakotoranga o te papatono.

{panel end}

## Ngā pānga ki te ao tūturu

{image file-path="img/topics/careers.png" alt="He kiripuaki pakiwaituhi: he ringatohu, he tākuta, he ringawera"}

Ko te whakaraupapa o ngā tohutohu tētahi o ngā āhuatanga nui i ngā reo tuhiwaehere katoa, heoi anō, ko te ngohe Karetao Tamariki tētahi tīmatanga pai mō te ako i ngā reo tuhiwaehere ōkawa. Ka whakaharatau hoki i te matapae, ka aha te papatono, i te whakaaro mō ngā pūtake o ngā hapa. Ka mōhio hoki he maha ngā huarahi tuhiwaehere ki puta ai te otinga tika.

Ko ngā pūkenga e whakawhanake nei: ko te mōhio ki te whakaraupapa kia tika ngā tohutohu; ko te mahi tahi; ko te mōhio ki te wāwāhi i te hōpanga kia taea ai te whakaoti i ngā hōpanga iti rawa i te tuatahi; he pūkenga pai mō ngā kaupapa katoa e mahi ana ngā ākonga, ehara mō te tuhiwaehere noa iho.

## He pātai whakaata

- He aha te akoranga ohorere rawa i puta mai i ngā akoranga o tēnei kōwae ako?

- Ko wai mā ngā ākonga kaha ki te whai i ngā tukanga kia tika i a rātou e mahi ana i ngā ngohe?

- Ko wai mā ngā ākonga kaha ki te aro ki ngā taipitopito o ngā mahi o ā rātou ngohe?

- He aha ngā mea ka panoni pea ahau mō taku whakaako i tēnei kōwae ako?