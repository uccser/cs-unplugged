# Te Haerenga Whakaora

{image file-path="img/topics/unplugged-programming-icon.png" alt="He tamariki e tū ana ki ngā taha o tētahi papa whai kīnga nui." caption="true"}

He akomanga tīmatanga tēnei, kei waenga te tūemi whāinga. Ko te kōtiro kei te tapawhā mā, 'Te Karetao', ko te kōtiro kei muri 'Te Kaiwaehere' ko te tama mau kakahu kākāriki, kākahu kōura hoki 'Te Kaiwhakamātau'.

{image end}

## He pātai matua

He aha te take me tino mārama ngā tohutohu? Tērā tētahi wā i whai tohutohu koe, kāore i tino mārama aua tohutohu, ā, i hē te mahi?

## Hei tīmatanga akoranga

Ko te tikanga, me whakamahi i te ripanga nui mō tēnei akoranga, pērā ki te:

- He papa Whai Kīngi kua peitahia ki runga i te papa tākaro.
- Ngā tapawhā whāriki o te akomanga.
- He ripanga tukutuku ka hangā ki te tēpa whānui ki runga i te papa o te akomanga.
- Tuhia tētahi ripanga tukutuku ki te tioka, ki roto i te akomanga, ki waho rānei.

Tonoa kia tokorua ngā tamariki hei tūao, ā, tukua ēnei tūranga ki a rāua:

**Tūranga 1:** Te Kaiwaehere (māna te papatono e tito) - Mā te kaiako tēnei mahi i te tuatahi.

**Tūranga 2:** Te Kaiwhakamātau (māna e tuku ngā tohutohu ki te karetao, ka kimi hoki i ngā hapa).

**Tūranga 3:** Te Karetao (māna te papatono e whakamahi).

## Hei ngohe akoranga

{image file-path="img/topics/kidbots-little-red-riding-hood-1.png" alt="ripanga 8 x 8 e tū ana te whare o te kuia ki (4,2), ā, ka noho a Huriwhero ki (1,3). Ka kautehia ngā tūnga mai i te kokonga o runga kei te taha mauī, ka tīmata ki te 1."}

Kaiako: "Ko ahau te kaituhiwaehere, engari mā koutou ahau e āwhina, nē? Ka tuhiwaehere tātou mō te Karetao, kāore i te whakahaere mā te rou mamao noa iho, nā te mea ka tuhia ngā tohutohu katoa i te tuatahi, kātahi ka whai te Karetao i aua tohutohu."

"Ko te mahi mā tātou, ko te tuhi i ngā tohutohu kia mārama ki te Karetao, ki a (kōrerotia te ingoa o te ākonga). Ko (te ingoa o tētahi ākonga) te Kaiwhakamātau, māna ngā tohutohu e tuku ki te Karetao. Kia mataara te Kaiwhakamātau ki ngā hapa."

"I te tuatahi, me whakatau tātou, ko tēhea reo waehere e hiahia ana tātou mō tēnei? Kua kōwhiri ahau i ngā pere mō te neke ki mua, te huri whakatemauī me te huri whakatekatau."

"He reka te mahi patuiro, nā te mea, ka taea e koe te panoni i te papatono whai muri i te otinga, mehemea ka kite koe kāore i te hāngai te mahi ki tāu i hiahia ai mō te mahi."

{panel type="whakaako"}

# He tirohanga kaiako

Tērā pea ka puta he hanga rerekē mō ngā tohutohu ōrite (pērā ki te tuhi i te pere, te whakaputa i te kupu "Whakamua", te whakamahi i ngā kāri pere mai i ngā rauemi o tēnei whārangi rānei), ko te mea nui kia riterite tonu te tikanga ka whāia. Ko ēnei momo kōwhiringa mō ngā tohutohu te take e puta ai ngā reo waehere rerekē o te ao, he pai noa hoki tēnā, engari me matua mārama tātou ki ngā tikanga o ngā tohutohu o te reo waehere ka whakamahia e tātou i tēnei wā.

{panel end}

Ki te kore ngā ākonga e mārama ko tēhea te taha mauī, te taha katau hoki, tāngia ngā "kāri taha mauī, taha katau hoki", ā, tāpiritia ki ō rātou hū, ringa rānei.

Tukua te Karetao ki te whai i ia tohutohu: ko te tikanga o te "neke ki mua", ko te neke kia kotahi pouaka ki mua, ko te "huri whakatemauī", "huri whakatekatau" rānei he hurihanga kia 90 ngā putu kei roto tonu i te pouaka e tū ana te Karetao (kaua e neke ki pouaka kē).

Kaiako: "Ka tuhituhi tātou i tā tātou ake waehere, e āhei ai a Huriwhero ki te whakaora i tōna Kuia. Ko te whāinga, kia nekehia a Huriwhero ki te pouaka kei reira a Kuia. Me tuhi tātou i te hipanga tuatahi me te hipanga tuarua kei runga i te papa." (Tuhia kia rua ngā pere "neke ki mua".)

{panel type="whakaako"}

# He tirohanga kaiako

Kia mārama ai ngā ākonga, tērā pea me whakaatu i te papatono e haere ana i te tuatahi, nā, tukua ngā pere ki runga i te ripanga, kia mārama ai ngā nekenekehanga mō Huriwhero. He tino pai hoki, kia tuhia ngā tohutohu tīmatanga o te waehere, kātahi whakamātauria, ā, tāpiritia tētahi wāhanga waehere anō. Mehemea ka tuku atu koe i ngā pere ki runga i te ripanga, me tuku hoki he pere-whakahuri ki te pouaka kotahi, whakatakotoria rānei ngā pere neke ki mua kei runga i ngā rārangi e hono ana i ngā pouaka, kia mārama ai te tikanga o ngā tohutohu.

{panel end}

"Me whakamātautau tēnei waehere ināianei, kia kite ai ka pēhea.

"E te Kaiwhakamātau - māu rānei ēnei tohutohu e tuku atu ki te Karetao. Mehemea kāore i te tika tētahi wāhanga o te waehere, tuhia he rārangi, ā, whakahokia mai ki ahau, ā, māku te patuiro e whiriwhiri kia whakatika ai i te waehere."

{panel type="teaching"}

# He tirohanga kaiako

Ko te aronga nui mō tēnei ngohe, kia oti te tuhi ngā tohutohu katoa *i mua* i te tīmatanga o te whakamātautau. Kāore e whakaaetia e tētahi atu e hoatu tohutohu ki te Karetao: me whai te Karetao i ngā tohutohu kia hāngai rawa ki ngā tuhituhinga (tērā pea he whakakatakata ina ka huri ki ahunga kē), ā, i te wā e whakahaeretia ana ngā tohutohu katoa me te kore kōrero, aha rānei, a te kaiwaehere. Mā te kaiwaehere e whakaahua ā-hinengaro, ngā putanga o ngā waehere; mā te whakamātautau e kite ai mehemea ka tika rānei, ka hē rānei aua whakaaro!

{panel end}

Kaiako: "E te Karetao - tīkina a Huriwhero, kātahi kia rite mō ngā tohutohu a te kaiwhakamātau." (Ka hari pea te karetao i tētahi taonga tākaro, pikitia rānei o Huriwhero; kia pōhewa rānei kei te ārahi ia i a Huriwhero).

Ka pānui kōrero te kaiwhakamātau mai i te papa: "neke ki mua, neke ki mua."

{image file-path="img/topics/kidbots-little-red-riding-hood-2.gif" alt="Ka neke a Huriwhero e 2 ngā hipanga ki mua ki te (3,3)."}

{panel type="teaching"}

# He mātai whakaako

I tēnei wā, e pai ana kia pātai atu mēnā me tohutohu rawa te "Ka Mutu". Waiho mā ngā ākonga pea e whakatau, ka mutu te papatono i te wā kua pau ngā tohutohu.

{panel end}

"E te Kaiwhakamātau, i haere pai rānei te papatono pērā ki tāu i whakaaro ai?"

*Mā te urupare a te Kaiwhakamātau e tohu ai mehemea i haere pai, heoi, mehemea i hē, me hoki ki te whakatika i ngā wāhanga kāore anō kia tika, kātahi whakamātauria anōtia. Mō tēnei tauira, ka tū a Huriwhero ki tētahi tapawhā e hāngai hauroki ana o raro i te whare o Kuia.*

Ināianei, me tāpiri he tohutohu anō. He aha ngā waehere hei tāpiri atu? Tohua atu te wāhi mō te waehere me whai atu, kātahi tāpiritia te neke ki mua, me te huri whakatemauī, te huri whakatemauī anō. (ko te aronga o tēnei kia puta mai ai he hapa.)

{image file-path="img/topics/kidbots-little-red-riding-hood-3.gif" alt="Ka neke a Huriwhero kia 3 ngā hipanga ki mua ki te (4,3), ā, ka huri ki te taha mauī e rua ngā wā."}

Ki aku whakaaro, kua rite kia whakamātauria ināianei. "E te Kaiwhakamātau, whakamātauria taku papatono" (ka hoatu e te kaiwaihere te papatono o runga i te papamā ki te Kaiwhakamātau, ā, me hoki anō te Karetao ki te tapawhā tīmata ki te whakamātau anō i te papatono).

Kaiako: "Me maumahara koe, e te Kaiwhakamātau, ko tāu mahi, ko te kimi i ngā 'iro' kei roto i taku papatono. Mehemea, kāore i te tika te haere o taku papatono, he iro tēnā. Māu e tuhi rārangi ki raro i te waehere ki te wāhi e kite ana koe kua tīmata te hapa haere o ngā tohutohu. Ka oti te mahi a te Karetao ki te wāhi e ai ki ō whakaaro kei reira tētahi iro."

Mā te **Kaiwhakamātau** e pānui ngā tohutohu mai i te papamā, ā, ka whai te Karetao i aua tohutohu.

- "Neke ki mua"
- "Neke ki mua"
- "Neke ki mua"
- "Huri whakatemauī"
- "Huri whakatemauī"

{panel type="teaching"}

# He tirohanga kaiako

Me tuhi rārangi te Kaiwhakamātau ki raro i te 'Huri whakatemauī' tuarua, nā te mea kua huri a Huriwhero e rua ngā wā i te wāhi kotahi, kaua kia kotahi anake te huri me te neke ki mua (kia tae rawa ki te whare o Kuia).

{panel end}

Kaiako: "Wani kē! Kua kite koe i te iro! He rawe te rapu i ngā iro, kia taea ai e au te patuiro. Tamariki mā, me mahi tahi tātou ki te kimi i taku hapa. Ka pai tāu mahi hei rapu i te hapa, e te kaiwhakamātau, engari mā te kaiwaehere te hapa e kimi, e whakatika hoki."

{panel type="teaching"}

# He tirohanga kaiako

Ki te kore e taea e ngā tamariki te tautohu ka pēhea te patuiro i te papatono, kōrerohia ia hipanga, whakatauiratia ngā nekenekehanga ki a Huriwhero. I whai māramatanga te neke ki mua? Ka whai māramatanga hoki te neke ki mua i te wā tuarua? Ka whai māramatanga te neke ki mua i te wā tuatoru? I whai māramatanga te huri whakatemauī? I pēhea te huri whakatemauī anō? Kāore? Tēnā, ko te āhua nei, kua kitea te hapa. Kia tuhi rārangi tātou ki raro i taua rārangi, ā, kia whakaaro me huri te waehere ki te aha i konei? Neke ki mua? Kia whakamātauria e tātou.

{panel end}

Kia tautohua te iro, kia whakatikaina hoki, tonoa te Kaiwhakamātau ki te whakamātau anō i tērā; tonoa te Karetao ki te tiki i a Huriwhero, ki te hoki atu anō ki te tīmatanga, kātahi ka pānui te Kaiwhakamātau i ngā tohutohu.

{image file-path="img/topics/kidbots-little-red-riding-hood-4.gif" alt="Ka neke a Huriwhero e 3 ngā hipanga ki mua ki te (4,3), ā, ka huri ki te taha mauī kotahi te huringa, kātahi ka neke ki mua kotahi te hipanga ki te (4,2)."}

Kua angitu tā tātou tuhiwaehere i te papatono kia whakaora ai a Huriwhero i tōna Kuia? Ka pēhea tātou e mōhio ai?

{panel type="teaching"}

# He tirohanga kaiako

Ka mōhio tātou he tika te tuhiwaehere i te papatono kia whakaora ai a Huriwhero i tōna Kuia, nā te mea kei te tapawhā kotahi a Huriwhero rāua ko Kuia.

{panel end}

Ki ō koutou whakaaro, arā pea ētahi huarahi kē atu hei tuhiwaehere i a Huriwhero kia tae atu ai ia ki tō Kuia whare? (He maha ngā huarahi; hei tauira, mā tēnei e tutuki ai - Huri whakatemauī, Neke ki mua, Huri whakatekatau, Neke ki mua, Neke ki mua, Neke ki mua). Matapakina whiriwhiringa kē atu, ā, whakamātauria ia huarahi. Mehemea ka hiahia tātou kia haere a Huriwhero ki te whare o Kuia, ā, kia whakahoki pai mai i a rāua ki te tīmatanga, me aha?

{panel type="teaching"}

# He mātai whakaako

I roto i te mahi waehere, he maha ngā huarahi hei hanga waehere kia puta ai te otinga ōrite. Ko ētahi o aua ara, he tere ake, he iti iho te mahi mā te rorohiko rānei, engari e tika ana te katoa mehemea ka puta te otinga ōrite ka hiahiatia. Hei tauira, ka āhei te akonga te tuhiwaehere kia haere huri noa ai a Huriwhero mā ngā tahataha o te ripanga, kātahi ka haere ki te tiki i a Kuia. He whakaoti rapanga tika tērā, engari te maha rawa hoki o ngā waehere kāore i te tino whaitake. Heoi anō, i te nuinga o ngā wā, ka āhua rite te roanga o te haere o te papatono o tētahi kaiwaehere, ki te roanga o te haere o tētahi atu papatono mō te otinga ōrite (hei tauira, mā "Mua, Mauī, Mua, Katau" me te "Mauī, Mua, Katau, Mua" e tae atu ai te Karetao ki te wāhi kotahi, me te ahunga ōrite; e pai ana ēnei waehere e rua). Ko tētahi o ngā huatau nūnui o te waihanga waehere, he maha ngā huarahi ki te otinga pai; ehara i te mea, kotahi anake te otinga ki te mea pai rawa atu, ā, mehemea ka rerekē te mahi a te ākonga me ngā tauira waehere, ehara i te mea kei te hē. Mēnā ka tutuki te putanga i whāia ai, ahakoa te huarahi i whāia ai, kei te tika tonu.

{panel end}

{panel type="teaching"}

# He tirohanga kaiako

Whakaritea rānei ō ākonga ki te mahi huri noa i te takiwā o waho o tō ripanga nui, ka taea rānei e koe te whakamahi i tētahi ripanga iti pērā ki te papa whai kīngi, ki muri rānei o tētahi papa 100 (tāngia rānei te papa mai i tēnei whārangi), ki te pērā, ka whakaneke te Karetao i tētahi taonga kei runga i te papa, ka kore e hīkoi i runga i te ripanga.

Mehemea he maha ngā ripanga iti, ka taea e ngā ākonga te mahi takitoru (ko te Kaiwaehere, ko te Kaiwhakamātau, ko te Karetao hoki). Mehemea kotahi te ripanga nui, mā tētahi rōpū ākonga e hanga tā rātou papatono, mā tērā atu e whakamātau tā rātou ake papatono. Mā ia rōpū e whakamātau kia kotahi te wā, kātahi ka tukuna tētahi atu rōpū ki te whakamātau, ā, ka hoki te rōpū tuatahi ki te patuiro, ki te whakatika hoki i tā rātou papatono.

{panel end}

Tohua ngā ākonga ki te kōwhiri i ā rātou ake taonga tākaro (ko tētahi kia whakaorangia, ko tētahi hei tuatangata), tohua rātou ki te parakatihi i tēnei mahi kia pēnei e whai ake nei.

1. Poua te taonga tākaro ki runga i tētahi tapawhā kei te taha o te ripanga, me te aro ki roto tonu i te ripanga.
2. Poua te taonga tākaro ka whakaorangia ki roto i te ripanga.
3. Ka tuhi te Kaiwaehere i tana papatono ki runga i te papamā.
4. Kātahi hoatu te papamā me tētahi pene rerekē te tae ki te Kaiwhakamātautau. Ka kōrero atu te Kaiwhakamātautau ki te Karetao i ia tohutohu o te papatono. Ka tuhi te Kaiwhakamātautau i te tohu tika ki te taha o ngā waehere tika, ā, ka tuhi he rārangi ki raro i ngā waehere kāore i te hāngai ki ngā mahi kua whakaritea mō te Karetao. Ki te pēnā, ka kī te Kaiwhakamātautau "Kāti", ka tū te Karetao, ā, ka hoki ki te tīmatanga. Ka hoatu e te Kaiwhakamātautau te papamā ki te Kaiwaehere, māna te mahi patuiro, ā, ka hoatu anō ki te Kaiwhakamātautau te waehere kua whakatikangia.
5. Mahia tonutia te hipanga tuawhā, kia tae ki te wā kāore he hapa, ā, ka pai te haere o te katoa o te papatono.
6. Panonihia ngā mahi mā ia ākonga, kātahi nekehia te taonga Karetao me te taonga me whakaora rawa, kia whai wā te katoa o ngā ākonga.

{panel type="teaching"}

# He mātai whakaako

Mehemea ki tō whakaaro me kaha ake te whakaahua ā-hinengaro o ngā ākonga ka pēhea e tuhituhi ai i ngā tohutohu, tērā pea me whakatakoto ngā (kāri) pere ki runga i te papa, mō ngā ripanga iti, whakamahia he pere iti, he pene papa-mā rānei. He āwhina tēnei i ngā ākonga ki te whakaahua ā-hinengaro i ngā waehere e hiahia ana rātou.

{panel end}

### He wero anō

Tāpirihia he mea ārai ki te ripanga kia whiwhiwhi ake ai te huarahi, nā te mea, me karo ngā mea ārai. Tērā pea ko te Wuruhi tērā me kararehe kē atu, waihangatia rānei tētahi kaupapa hou mō te ripanga.

{image file-path="img/topics/kidbots-little-red-riding-hood-barriers.png" alt="He tukutuku, kei ētahi pūtau he wūruhi, he puna wai, he aha noa."}

### He wero kē atu

Tonoa ngā rōpū ki te tuhiwaehere i te papatono whakaora kia kore ai e mahia te huri whakatemauī (ko te neke ki mua me te huri whakatekatau anake ngā tohutohu). Āwhinatia ngā ākonga kia kite atu ai ka taea tētahi huri whakatemauī mā ngā huringa whakatekatau e toru. Kātahi tukuna te wero ki a rātou ki te waihanga waehere ka mahi te huri whakatemauī, engari kāore he huri whakatekatau.

Pātai atu ki a rātou mehemea ka taea te waihanga waehere me ngā tohutohu huri whakatekatau, huri whakatemauī anake (arā, kāore he tohutohu neke whakamua)?" (Kāore rawa e taea, nā te mea ka hurihuri haere noa i te tapawhā kotahi anake.)

{panel type="teaching"}

# He tirohanga kaiako

Ina ka tangohia tētahi o ngā tono huringa, ka kite tātou mā tohutohu kē atu e taea ai te otinga ōrite, heoi anō, he ngāwari ake ētahi atu (hei tauira, he maha ngā momo reo waehere, engari he rite tonu te āhei o tēnā, o tēnā ki te mahi i te mahi rorohiko; heoi, he pai ake ētahi i ētahi atu mō ētahi aronga.)

Mā te whakamahi i ngā tohutohu torutoru noa iho e ngāwari noa ake te hanga rorohiko, ā, mā tēnei e tere ake ai te rorohiko, e iti ake ai te utu rānei. Hei tauira, kei tētahi rorohiko tino ngāwari noa, ka whai waehere tohutohu pea mō te tāpiri, engari tērā pea kāore he tohutohu mō te whakarea; engari, ina kei te hiahia koe ki te whakarea, ka taea te whakarea mā te mahi i ētahi tāpiritanga maha. I ēnei rā, he maha ngā pūtahi tukatuka he iti noa ngā tohutohu māmā (ka kīia ēnei rorohiko he Reduced Instruction Set Computer, RISC) nā te mea he whāomo ake ērā i ngā rorohiko he maha ngā tohutohu (Complex Instruction Set Computers/CISC).

{panel end}

## Te whakamahi i tā tātou i ako ai

Tērā e pōhēhētia he pūkenga motuhake kei ētahi tāngata noa iho te waehere rorohiko, ā, kāore e tukuna tēnei pukenga ki te nuinga o ngā tāngata, engari mō tēnā! Pērā ki ngā pūkenga katoa, ka ākona te waehere mā te parakatihi, mā te hapa, mā te ako mai i aua hapa. Ko tētahi pūkenga whakahirahira me whai e te kaiwaehere, ko te kaha ki te whakawhitiwhiti whakaaro ki tangata kē. He kaupapa nui tērā i a rātou e whiriwhiri ana i ngā āheitanga o te papatono; me kaha hoki rātou ki te rapu, ki te whakatika i ngā hapa. Ka puta ai ngā hapa i ngā wā katoa i a koe e waihanga waehere ana, nā, ko te āhei ki te rapu, ki te kite hoki, ki te whakatika hoki i ngā hapa tētahi kaupapa tino nui. Ahakoa tō matatau ki te waihanga waehere, ka kitea tonutia he hapa hei rapu, hei whakatika hoki. Koirā te take, ko te "patuiro" tētahi tino kaupapa ki ngā kaiwaehere.

Kei te "Bee-Bot" me ētahi atu momo karetao māmā noa he tohutohu āhua rite, ā, he pai hei mahi tāpiri ki ēnei mahi.

## Huritao Akoranga

Kua ruku koe i te mahi waehere ināianei, ki tō whakaaro he aha te wero nui i roto i te mahi a te kaiwaehere?