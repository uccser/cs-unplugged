{panel type="ct-algorithm"}

# Te Whakaaro Hātepe

I tēnei akomanga mā te whakaraupapa i ngā tohutohu, ka whakapakari ngā ākonga ki te whakaoti i ngā hōpanga hātepe, nā te mea me waihanga e ngā ākonga te hātepe hei whakaoti i tētahi mahi. Ko te tūāpapa o ngā hātepe rorohiko ko te tāuru, te tāputa, te rokiroki, te raupapanga, te kōwhiringa, te whitiauau hoki. I tēnei ngohe ka aro atu ki te raupapanga o ngā tohutohu.

#### He tauira hei kimihanga pea:

Ka taea e ngā ākonga te kite atu i ngā otinga o te papatono i mua i te whakahaerenga o te papatono? I oti kia tika te waihanga a ngā ākonga i ngā tohutohu mō te karetao?

{panel end}

{panel type="ct-abstraction"}

# Tūrehurehu

I tēnei akomanga kua tūrehurehu te tuhiwaehere i te papatono me te whakamahi i te reo tuhiwaehere hei tohutohu māmā mō te neke ki mua, te huri whakatemauī, me te huri whakatekatau. Mā nga ākonga e tuhi ēnei tohutohu, hei kupu ngāwari, hei tohu rānei, ā, ka pānui atu i aua tohutohu ki te Karetao, kia kore ai te mahi e herea ki te mōhio ki ngā reo tuhiwaehere, ki te mahi rorohiko rānei. Mā tēnei e tautoko ai ngā ākonga kia mārama ake ki te whakaraupapa i ngā papatono, engari, kia kaua e tuku i ngā kawenga taumaha pērā ki ngā kupu uaua me ngā taputapu matatini.

#### He tauira hei kimihanga pea:

Ka taea e ngā ākonga te kite atu i ngā wāhanga o te tuhiwaehere (te hoahoa i te papatono, te whakamātautau me te patuiro) ahakoa kāore he pūrere matihiko mō tēnei momo mahi tuhiwaehere?

{panel end}

{panel type="ct-decomposition"}

# Whakamatariki

Kāore tātou i te tino kaha ia rā ki te tuku tohutohu kia whāiti pērā i te "Huri whakatekatau, takahia kia kotahi takahanga ki mua, ki kotahi anō te takahanga ki mua, huri whakatekata", he ngāwari ake pea kia kōrero "haere ki kōrā". Heoi, i a tatou e tuhiwaehere ana, me whāiti ngā tohutohu, nā te mea, me āta tohutohu atu ki te rorohiko, mō ia mahinga pakupaku, me whakamahi hoki ngā tohutohu ruarua e taea ai e ngā rorohiko te whai. Me tīmata ngā ākonga ki ngā mahi kua waia kē rātou, pērā ki ngā tohutohu, "haere ki tērā tapawhā", ā, ka tautohu rātou i ngā tohutohu māmā rawa, hei tuku kia taea ai e te tangata te whakatutuki i te mahi.

Hei tāpiri atu ki tēnei, ka taea te tīmata ki te wāhanga paku o te papatono, me te whakapiki i te kaha. Ka whakatenatenahia ngā ākonga ki te tuhi i ētahi hipanga noa iho o ngā tohutohu, whakamātauria te papatono, kātahi tāpirihia he tohutohu anō. Mā te wāwāhi i te papatono ki ngā wāhanga iti, e ngāwari ake ai te anga whakamua o te mahi.

#### He tauira hei kimihanga pea:

Kei te hanga ngā ākonga i ngā wāhanga paku noa o te mahi i te wā kotahi? Ka taea e rātou te wāwāhi i te mahi "haere ki te taha mauī", kia puta ngā tohutohu iti pērā ki te "huri whakatemauī, neke ki mua"?

{panel end}

{panel type="ct-pattern"}

# Whakatau whānui me ngā tauira

He maha ngā momo tauira ka kitea i te wā ka tīmata ngā ākonga ki te tuhi i ngā papatono, mēnā ka āhukahuka rātou i ēnei tauira, ka taea te hangarua i aua tauira, kia kaua rātou e āta waihanga i ia wāhanga o ngā mahi katoa. Hei tauira, ka mārama ngā ākonga, mō te huringa 180°, ka taea te tukurua i te "huri whakatemauī", i te "huri whakatekatau" rānei, ā, ka taea te tuku i tēnei raupapa i ngā wā katoa e hiahiatia ana tēnei momo nekenekehanga. Ina ka hiahia rātou ki te whakawhiti i te hauroki o te mātiti, ka taea te tukurua i ngā tohutohu "mauī, neke ki mua, katau, neke ki mua" mō ngā wā e rite ana kia tae ki tērā taha (ka whakawhiti i te mauī me te katau kia tika mō te aronga o te nekehanga).

#### He tauira hei kimihanga pea:

Ina ka kite ngā ākonga i ngā tauira kei roto i ā rātou papatono, kei roto rānei i ngā nekenekehanga o te karetao, ka kite hoki rātou ka taea te tukurua i aua tohutohu mō ngā nekenekehanga ōrite o te karetao?

{panel end}

{panel type="ct-evaluation"}

# Aromātai

Ko te arotakenga māmā mā ngā ākonga hei arotake i ā rātou papatono i tēnei ngohe, ko te pātai "i tika te mahi?". Mā te whakamātautau i ā rātou papatono, ka tautohu rātou mēnā kua oti te mahi kia tika, kāore rānei.

Ka taea e ngā ākonga te tuhi i ngā papatono rerekē maha ki te whakaneke i te karetao ki te tapawhā aronga, engari he tere ake, he whāomoomo ake pea ētahi o aua papatono. Ka inehia whāomoomo tēnei mā te kaute o ngā tohutohu, mā te roanga o te wā ka pau rānei.

#### He tauira hei kimihanga pea:

I mārama ngā ākonga he maha ngā otinga tika ka taea (he maha ngā whakatakotoranga o ngā tohutohu)? I taea e rātou te whakatairite, te arotake rānei i ngā papatono, he aha ngā papatono kua iti rawa ngā tohutohu, he aha ngā papatono tere rawa rānei? Kua mārama hoki rātou, ko te roanga o te wā, tētahi inenga pai hei ine i te pai o te papatono, engari ko te kaute o ngā tohutohu te inenga tino hāngai ki te pai o te hātepe? (Kāore he pānga o tēnei inenga ki te tangata kei a ia te mahi a te Karetao, te Kaiwhakamātautau hoki).

{panel end}

{panel type="ct-logic"}

# Arorau

Ina ka kite ngā ākonga i ngā hapa o roto i te papatono, me āta titiro ki te raupapa me te mahi a ia tohutohu kia kite ai kei hea te hapa. Me whakaaro rātou, he aha te putanga ina ka whakahaerehia ia tohutohu, ā, ki te kore e puta mai te otinga i whakaritea ai, me tautuhi e rātou nā te aha, ā, me pēhea te whakatika. Me whakamahi e ngā ākonga ō rātou pukenga whakaaro arorau.

#### He tauira hei kimihanga pea:

Ka āta titiro ngā ākonga ki ā rātou tohutohu, ā, ka whakatau whakaaro ka aha i ia wā ka whakamahia tētahi? I a rātou e patuiro ana, ka whakamahi rātou i te tikanga arorau ki te kimi me te whakatika i ngā hapa? Ko te hipanga ki ia tohutohu, tuatahi ki te whakamutunga tētahi tikanga arorau, kia kite ai ina he ōrite te putanga ki ō rātou whakaaro. Ko tētahi atu mahi te titiro ki tētahi papatono tawhito i kore i kitea taua hapa?

{panel end}